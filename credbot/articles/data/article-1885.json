{"id": 1885, "name": "AsiaNews.it", "domain": "asianews.it", "bias": "right", "credibility": "medium-credibility", "reporting": "mixed", "questionable": null, "url": "https://www.asianews.it/notizie-it/Lavoro-minorile:-Asia-Pacifico-guida-calo-globale,-ma-gli-obiettivi-Onu-restano-lontani-63276.html", "title": "Lavoro Minorile: Asia Pacifico Guida Calo Globale, Ma Gli Obiettivi Onu Restano Lontani 63276.html", "content": "Sostieni AsiaNewsChi siamoP.I.M.E.ScriviciRSSNewsletter **Lavoro minorile: Asia-Pacifico guida calo globale, ma gli obiettivi Onu restano lontani** Nuovi dati di Organizzazione internazionale del lavoro e Unicef rivelano una diminuzione di 22 milioni di bambini lavoratori in quattro anni. Tuttavia 138 milioni di minori restano intrappolati in questa piaga, in particolare nell'agricoltura e nell'economia informale. L'esperto Insaf Nizam sottolinea ad AsiaNews il ruolo della crescita economica ma avverte sui pericoli delle disuguaglianze e delle responsabilit\u00e0 familiari. Ginevra (AsiaNews) \u2013 Sono ancora 138 milioni i bambini coinvolti nel lavoro minorile a livello mondiale. Un dato drammatico, lontano dagli obiettivi di sviluppo sostenibile delle Nazioni unite, ma che segnala anche uno sviluppo positivo: in quattro anni la cifra \u00e8 diminuita di 22 milioni, invertendo un preoccupante aumento che si era registrato tra il 2016 e il 2020, quando nel lavoro minorile erano coinvolti 160 milioni di bambini. E l\u2019Asia-Pacifico \u00e8 la regione che ha ottenuto la riduzione pi\u00f9 significativa, con il tasso sceso dal 5,6% al 3,1% (da 49 milioni a 28 milioni di bambini). A dirlo \u00e8 un nuovo rapporto congiunto dell\u2019Organizzazione Internazionale del Lavoro (ILO) e di UNICEF, intitolato\u201cChild Labour: Global estimates 2024, trends and the road forward\u201de pubblicato oggi in occasione della Giornata mondiale contro il lavoro minorile che si celebra il 12 giugno. Le organizzazioni Onu sottolineano che si possa parlare di un progresso significativo: nonostante la popolazione infantile sia aumentata di 230 milioni dal 2000, si contano circa 108 milioni di bambini lavoratori in meno, pari a una riduzione del 44% a livello globale. \u201cI risultati del nostro rapporto offrono speranza e dimostrano che il progresso \u00e8 possibile. I bambini devono stare a scuola, non al lavoro\u201d, ha dichiarato Gilbert F. Houngbo, direttore dell\u2019ILO\u201d. Il lavoro minorile aumenta infatti la probabilit\u00e0 di restare esclusi dal ciclo scolastico: per i bambini tra i 5 e i 14 anni coinvolti nel lavoro minorile, il 59% non frequenta la scuola. Tra coloro che non sono coinvolti nel lavoro minorile, invece, il dato si ferma all\u20198%. Insaf Nizam, esperto dell\u2019ILO per l\u2019Asia del Sud, ha spiegato adAsiaNewsche \u201cci sono una serie di fattori che influenzano il lavoro minorile in qualsiasi Paese o regione, tra cui la povert\u00e0, l\u2019assenza di un\u2019istruzione aperta a tutti, la mancanza di opportunit\u00e0 di lavoro dignitoso per gli adulti\u201d. Nel caso dell\u2019Asia-Pacifico, anche se i programmi mirati e le misure politiche per ridurre il lavoro minorile hanno aiutato molto, \u00e8 stata soprattutto la crescita economica a permettere i progressi registrati dal rapporto: \u201cLa tendenza \u00e8 stata pi\u00f9 pronunciata in Asia e nel Pacifico, con un calo di oltre l'80% dei tassi di povert\u00e0 dal 2008 al 2024\u201d, ha sottolineato Nizam. L\u2019Africa sub-sahariana, tuttavia, continua a sopportare il carico maggiore di lavoro minorile, ospitando quasi i due terzi di tutti i bambini che lavorano, una cifra di circa 87 milioni. Il rapporto mette inoltre in luce che l\u2019agricoltura rimane il settore predominante per il lavoro minorile, rappresentando il 61% di tutti i casi, seguita dai servizi (27%), come il lavoro domestico e la vendita di beni nei mercati, e dall'industria (13%), in cui \u00e8 inclusa l\u2019estrazione mineraria e la manifattura. Queste percentuali valgono anche per l\u2019Asia-Pacifico: \u201cAffrontare il lavoro minorile nell\u2019agricoltura presenta le sue particolari sfide, perch\u00e9 \u00e8 un settore rurale, difficile da monitorare, a base familiare e spesso informale\u201d, ha spiegato ancora Insaf Nizam. Tuttavia, per contrastare il fenomeno si \u00e8 dimostrato vincente l\u2019attenzione alla filiera agricola: \u201cMolti prodotti sono collegati a catene di approvvigionamento globali che sono sempre pi\u00f9 consapevoli delle violazioni dei diritti umani, come il lavoro minore, per cui i requisiti legali e le preoccupazioni sulla propria reputazione hanno fatto in modo di restringere il problema, in maniera efficace perch\u00e9, come detto, \u00e8 un settore ancora in gran parte informale e difficile da raggiungere dalle autorit\u00e0 di polizia\u201d. Il rapporto anche una disparit\u00e0 di genere: i ragazzi hanno maggiori probabilit\u00e0 delle ragazze di essere coinvolti nel lavoro minorile a ogni et\u00e0. Tuttavia, quando si includono i lavori domestici non retribuiti di 21 o pi\u00f9 ore a settimana, il divario di genere si inverte, con una quota leggermente maggiore di ragazze rispetto ai ragazzi. \u201cPer l\u2019Asia-Pacifico posso indicare due fattori chiave che contribuiscono a ci\u00f2\u201d, commenta l\u2019esperto dell\u2019ILO. \u201cIn primo luogo, le norme di genere nella regione sono ancora molto conservatrici e impongono un carico sproporzionato sulle ragazze e sulle donne per quanto riguarda le responsabilit\u00e0 domestiche. Esiste un\u2019aspettativa sociale secondo cui \u00e8 \u2018dovere delle ragazze impegnarsi nelle faccende domestiche\u2019. In secondo luogo, la definizione sociale di \u2018lavoro\u2019 riguarda le attivit\u00e0 svolte fuori casa o che generano valore economico, quindi in molti casi, mentre le ragazze lavorano per lunghe ore svolgendo faccende domestiche, ci\u00f2 non viene riconosciuto dalla societ\u00e0, rimanendo un fenomeno nascosto dietro le porte di casa\u201d. Anche se dal 2000 il lavoro minorile si \u00e8 quasi dimezzato, il ritmo attuale \u00e8 ancora troppo lento per raggiungere l\u2019eliminazione completa come auspicato dagli obiettivi di sviluppo sostenibile: per porre fine al lavoro minorile nei prossimi cinque anni, il tasso di progresso dovrebbe essere 11 volte pi\u00f9 veloce. \u201cUn alto livello di informalit\u00e0, in particolare nei settori rurali e agricoli, una crescita disomogenea o che non ha raggiunto tutti i segmenti della popolazione, l\u2019enorme carico di assistenza che ancora grava sulle spalle di donne e bambini continuano a rimanere le principali sfide nella lotta contro il lavoro minorile\u201d, ha evidenziato Nizam. \u201cL\u2019informalit\u00e0 \u00e8 una grande sfida in quanto non solo aumenta la vulnerabilit\u00e0 dei bambini a essere coinvolti nel lavoro minorile, ma nasconde proprio il lavoro minorile dalla vista. Le ispezioni sono molto pi\u00f9 complicate quando si tratta dell\u2019economia informale. Riduce anche le possibilit\u00e0 per le famiglie di accedere alla protezione sociale, aumentandone ulteriormente la vulnerabilit\u00e0\u201d. E anche il progressivo invecchiamento della popolazione asiatica potrebbe rallentare ulteriormente i progressi ottenuti finora: \u201cSignifica che c\u2019\u00e8 un carico di assistenza sempre crescente sulle famiglie, che sar\u00e0 condiviso in modo sproporzionato da bambini e donne. Sono necessarie misure politiche lungimiranti per affrontare questi problemi e garantire che il lavoro minorile non diventi la strategia di coping per le famiglie nell\u2019affrontare questi oneri crescenti\u201d. Asia lavoro minorile ILO Unicef **invia ad un amico** **A chi vuoi inviare questo articolo?** **Inserisci i tuoi dati:** **Inserisci il codice di verifica:** **Hong Kong vieta un gioco online di combattimento 'contro i comunisti'** **Hong Kong vieta un gioco online di combattimento 'contro i comunisti'** Iscriviti alle newsletter di Asia News o modifica le tue preferenze Home Sostieni AsiaNews Chi siamo P.I.M.E. Scrivici RSS Newsletter"}