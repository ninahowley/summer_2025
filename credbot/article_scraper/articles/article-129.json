{"id": 129, "name": "Berlingske", "domain": "berlingske.dk", "bias": "right-center", "credibility": "high-credibility", "reporting": "mostly-factual", "questionable": null, "url": "https://www.berlingske.dk/kommentarer/folkemoedet-er-ikke-kun-for-eliten-den-rigtige-lukkede-fest-drejer-sig", "title": "Folkemoedet Er Ikke Kun For Eliten Den Rigtige Lukkede Fest Drejer Sig", "content": "**** Samfund Opinion Business Kultur Menu Dette er en kommentar. Den udtrykker skribentens eller skribenternes holdning. Klikher, hvis du \u00f8nsker at sende et debatindl\u00e6g til Berlingske. **Folkem\u00f8det er ikke kun for eliten \u2013 den rigtige lukkede fest drejer sig ikke om g\u00e6stelister og vagter i d\u00f8ren, men noget helt andet** Det skal ikke ses som en svaghed, hvis en organisation eller et parti har flere synspunkter, og man er i bev\u00e6gelse mellem flere holdninger. Det kunne vi godt \u00f8ve os lidt mere p\u00e5 i Allinge. Rammerne er der i hvert fald til at give den demokratiske samtale et boost. Jesper Olsen, formand, Transparency International Danmark og ekstern lektor i offentlig ret Jeg elsker Folkem\u00f8det. Jeg har v\u00e6ret med n\u00e6sten fra starten, kun afbrudt af corona-somrene, og derfor kender jeg alle rutinerne og ved efterh\u00e5nden, hvordan man skal navigere i de mange begivenheder og indtryk. Der er derfor en vis risiko for at v\u00e6re blevet \u00bbhjemmeblind\u00ab. Men jeg er s\u00e5 heldig, at jeg hvert \u00e5r i min omgangskreds har nogen, der er p\u00e5 Folkem\u00f8det for f\u00f8rste gang og kan besvare sp\u00f8rgsm\u00e5let om, hvad de s\u00e5 synes om det. Sidste \u00e5r fik jeg et meget tankev\u00e6kkende svar: Det var helt tydeligt, at Folkem\u00f8det b\u00e5de er en \u00e5ben og en lukket fest. Folkem\u00f8det er ikke \u2013 modsat hvad mange, der ikke skal til Bornholm, siger \u2013 kun for eliten. Der er rigtig mange deltagere, der ikke er der i en professionel sammenh\u00e6ng og som ikke kan f\u00e5 refunderet kvitteringerne fra mad- og drikkeboderne. Det er ikke falsk varebetegnelse, at kalde det et folkem\u00f8de. Men \u2013 og det var m\u00e5ske det mine gode venner fandt provokerende \u2013 Folkem\u00f8det udstiller ogs\u00e5, at den demokratiske samtale foreg\u00e5r i mange rum, hvoraf nogle kun er for de s\u00e6rligt udvalgte. I det ellers meget egalit\u00e6re Danmark er rammen om den demokratiske samtale et klassesamfund. P\u00e5 den m\u00e5de er Folkem\u00f8det ikke anderledes end dagligdagen i K\u00f8benhavn. Her kan det bare ikke skjules \u2013 og godt for det! P\u00e5 mange m\u00e5der er ogs\u00e5 hverdagens demokratiske samtale t\u00e6t koreograferet \u2013 om vi kan lide det eller ej. M\u00e5ske er det en af de debatter, som vi ogs\u00e5 skal have p\u00e5 Folkem\u00f8det, n\u00e5r vi ogs\u00e5 m\u00f8des og taler sammen uden for de hvide telte og h\u00f8jbordenes scenografi. Denne kommentar er ikke til for at sk\u00e6lde ud p\u00e5 professionelle meningsmaskiner, kommunikationsr\u00e5dgivere, lobbyister, organisationer og politikere. Ej heller de lukkede arrangementer. Den er til for at rejse debatten om, hvordan vi kan tage noget af den brutale transparens, der trods alt er p\u00e5 Bornholm, med hjem. At vi st\u00e5r ved, hvem der taler med hvem, og at der nogle gange skal sk\u00e6nkes en uds\u00f8gt vin i glasset, for at man takker ja til invitationen til at skabe relationer. **Dette kan vi \u00f8ve os p\u00e5 i Allinge** \u00bbDer er ikke noget helt rent sted at st\u00e5 p\u00e5 spillepladen, s\u00e5 hvor stiller vi os s\u00e5?\u00ab, \u00bbAlle lever vi i og til dels af vores netv\u00e6rk \u2013 det afg\u00f8rende er derfor, hvilken betydning netv\u00e6rk har i forhold til kvalifikationer,\u00ab og \u00bbJeg ville hade at leve i et land uden lobbyisme, hvor politikere og myndigheder traf beslutning uden at tale med de personer, organisationer og virksomheder, der bliver direkte ber\u00f8rt.\u00ab Disse tre s\u00e6tninger har jeg ikke tal p\u00e5, hvor ofte jeg har gentaget dem de sidste fem \u00e5r som formand for Transparency International Danmark og deltager i den offentlige debat. De udtrykker p\u00e5 hver deres m\u00e5de en foruds\u00e6tning om, at demokrati i sin kerne er interessevaretagelse. I det sunde demokrati er det min p\u00e5stand, at det kan \u2013 og t\u00f8r man \u2013 godt g\u00f8re med en langt st\u00f8rre \u00e5benhed, end det sker i dag. Ingenting kommer af ingenting. Og slet ikke politiske beslutninger. I mit LinkedIn-feed begynder Folkem\u00f8det i det tidlige for\u00e5r. Is\u00e6r ser jeg mange opslag om, at man stadig har plads i programmet, hvis der er nogen, der inviterer en op p\u00e5 scenen. Jeg kan ikke sige mig helt fri for, at jeg ogs\u00e5 selv f\u00f8rst er helt folkem\u00f8derolig, n\u00e5r der er noget p\u00e5 programmet hver dag. \u00bbDen rigtige lukkede fest handler nemlig ikke kun om g\u00e6stelister og vagter i d\u00f8ren, men om manglende mod til en reel samtale, at blive klogere og at v\u00e6re i bev\u00e6gelse,\u00ab skriver Jesper Olsen i denne kommentar.Fold sammenL\u00e6s mereFoto: Mathias Svold. Hver gang en debat er f\u00e6rdig og man evaluerer for sig selv, er et af punkterne om det var \u00bbde rigtige\u00ab, der kom og om folk blev h\u00e6ngende. P\u00e5 den m\u00e5de er Folkem\u00f8det ogs\u00e5 benh\u00e5rdt. N\u00e5r vi st\u00e5r i et radio- eller tv-studie, kan vi meningsmaskiner ikke se, n\u00e5r folk zapper eller g\u00e5r ud efter frisk kaffe. Her er det anderledes brutalt. At have tid til at lytte og reflektere er et af de punkter, hvor mine demokratiske kompetencer er mindst stimuleret efter tre dage i mylderet mellem de hvide telte og den s\u00e6rlige lyd af mange debatter, der er i gang p\u00e5 samme tid. Et af de debatvirkemidler, jeg er begyndt at bruge aktivt, er, at jeg er i bev\u00e6gelse p\u00e5 holdninger. N\u00e5r man taler med mennesker, man ikke er enig i, s\u00e5 l\u00f8ber man jo den risiko at blive klogere, mere nuanceret eller endda at kunne skifte holdning. N\u00e5r jeg siger det til en journalist eller en moderator, bliver de oprigtigt nysgerrige, og jeg f\u00e5r automatisk mere taletid. Og det er ikke bare et trick. Det er s\u00e5dan set oprigtig ment. For mig er det ikke diskvalificerende at v\u00e6re kritisk og vedholdende i sin kritik. Det diskvalificerende er, hvis man er argumentresistent og man ikke evner at lytte og pr\u00f8ve sine argumenter af. Og det er m\u00e5ske det, vi skal \u00f8ve os i, n\u00e5r det kommer til den demokratiske samtale. At det ikke er breaking news og en svaghed, hvis der i en organisation eller et parti er flere synspunkter, og man er i bev\u00e6gelse. Jeg tror s\u00e5dan set, at det vil v\u00e6re en styrke og g\u00f8re vores demokrati mere robust over for hurtige bev\u00e6gelser, n\u00e5r der er nogle med pludselig populistisk gennemslagskraft, hvis vi bliver vant til, at politikere og professionelle meningsmaskiner ikke har svaret p\u00e5 alt. Det kunne vi godt \u00f8ve os lidt mere p\u00e5 i Allinge. Rammerne er der. De almindelige mennesker er der. Politikerne og deres rockwoollag af r\u00e5dgivere og lobbyister er der. Meningsmaskinerne er der. Foruds\u00e6tningerne er der for, at give den demokratiske samtale et boost, hvis vi t\u00f8r lidt mere, og hvis vi st\u00e5r ved, hvordan de faktiske forhold er i meningsindustrien. Den rigtige lukkede fest handler nemlig ikke kun om g\u00e6stelister og vagter i d\u00f8ren, men om manglende mod til en reel samtale, at blive klogere og at v\u00e6re i bev\u00e6gelse. Jesper Olsen er formand for Transparency International Danmark og ekstern lektor i offentlig ret **L\u00c6S MERE** **Mest l\u00e6ste** Grundlagt 1749 af Ernst Henrich Berling Berlingske Media A/S Berlingske Media A/S Berlingske Media A/S Pilestr\u00e6de 34 Pilestr\u00e6de 34 Pilestr\u00e6de 34 DK-1147 K\u00f8benhavn K, Danmark DK-1147 K\u00f8benhavn K, Danmark DK-1147 K\u00f8benhavn K, Danmark Om Berlingske Kontakt redaktionen Fejl og fakta Etiske regler Ophavsret og vilk\u00e5r Annoncering Kundeservice Ferie\u00e6ndring Reklamation Mine abonnementer Kundeservice Opsig abonnement Produkter Nyhedsbreve E-avis RSS Tom Jensen, Chefredakt\u00f8r (Ansv) Pierre Collignon, Chefredakt\u00f8r Anders Krab-Johansen, Koncernchef og udgiver F\u00f8lg Berlingske \u00a9 Berlingske Media |Generelle handelsbetingelser Cookie- og Privatlivspolitik|CookiedeklarationCVR.nr.: 29 20 73 13"}